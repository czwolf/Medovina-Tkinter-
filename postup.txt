1. Příprava zákvasu
Ve smaltovaném hrnci rozpustíme 120 g medu v jednom litru vody. Povaříme 5-10 minut a přikryté necháme
zchladnout na teplotu 30 °C. Po vychladnutí roztoku přidáme kvasinky, živnou sůl dle receptu a přikryjeme poklicí. Tři až pět dnů necháme v
místnosti nebo boxu, kde je teplota 25°C–28°C. Správně rozkvašený zákvas je kalný, při stěně nádoby se tvoří
bublinky a po zamíchání pění.

2. Příprava medového roztoku
Poměr medu a vody volíme dle očekávaného výsledku. Chceme-li vyrobit sladkou medovinu s vyšším procentem
alkoholu, musíme připravit koncentrovanější medový roztok (podle prvního nebo druhého řádku tabulky). Roztok
mícháme do rozpuštění medu a pak uvedeme do varu. Vaříme asi hodinu a sbíráme tvořící se pěnu, tím se z
roztoku odstraní nežádoucí bílkoviny. Medový roztok se musí převařit, aby se usmrtily všechny divoké kvasinky a
další nežádoucí mikroorganismy. Odpařenou vodu při vaření lze doplnit po ukončení varu (použijeme převařenou
vodu).

3. Hlavní kvašení
Po vychladnutí (na 25–30°C) vlijeme medový roztok přes plachetku nebo uhelonové síto do čistého demižonu
nebo vysířeného soudku. Zkontrolujeme moštoměrem obsah cukru, popřípadě doředíme vodou. Na 1 litr
medového roztoku přidáme 0,3 g živné soli a připravený zákvas. Medový roztok je dobré provzdušnit litím z
výšky. Demižon nebo sud opatříme kvasnou zátkou s vodou. Důležité: během hlavního kvašení udržujeme
stálou teplotu medoviny v intervalu 25–28°C! Ideální teplota je 25-26°C, při vyšších teplotách kvasí roztok
rychleji na úkor aroma. Pozor si musíme dát zejména na výkyvy teploty. Proto v domácím prostředí bez možnosti
definované teploty umisťujeme dekou obalený demižon do nejteplejšího kouta bez průvanu. Kvašení probíhá asi
3-6 týdnů, pak nastane uklidnění. Po ukončení kvašení (kvasnou zátkou nejdou žádné bublinky), počkáme 14 dní
a přikročíme k prvnímu stáčení. Při kvašení ve skle umisťujeme nádoby na tmavém místě.

4. První stáčení
Připravíme si demižon nebo sud tak velký, aby odpovídal objemu přetočené medoviny. Přetáčíme hadičkou tak,
aby mladá medovina padala z výšky asi 20 cm na hladinu v demižonu (sudu) a tím došlo k provzdušnění.
Při stáčení nesmíme přisávat usazené kvasinky. Plný demižon opět opatříme kvasnou zátkou. Pokud je medovina
příliš sladká, ponecháme ji při pokojové teplotě dokvasit (zátka probublává, na hladině se tvoří bublinky).
V případě, že je medovina dokvašena, přemístíme ji do místnosti s teplotou 10–12°C (např. do sklepa).
Případný zbytek dáme do menší nádoby (demižonku, PET lahví), uzavřeme zátkou z vaty nebo kvasnou zátkou
a používáme k dolévání při dalších stáčení. Sudy a demižony musí být po prvním stáčení stále plné, jinak by se
medovina mohla začít kazit. Prostor mezi kvasnou zátkou a hladinou by měl být co nejmenší. Zároveň se však
hladina medoviny nesmí zátky kvůli možné kontaminaci dotýkat.

5. Druhé stáčení a případné další stáčení
Po 2 měsících medovinu stáčíme podruhé. Na rozdíl od prvního stáčení se vede medovina přímo na dno druhého
demižonu nebo vysířeného sudu bez provzdušnění! Demižon (sud) musí být opět plný. Po půl roce je medovina
čirá a může se stáčet do láhví.
Stáčení je možné opakovat i několikrát dle zásad druhého stáčení. Medovina tím získá na čirosti a mírně na
obsahu alkoholu. Je nutné mít na paměti, že medovina po stočení do lahví stále mírně pracuje.

6. Koření
Při hlavním kvašení můžeme do medového roztoku přidat špetku chmele. Ostatní koření doporučujeme přidávat
až po 1. stáčení. Do medoviny se může zavěsit sáček s vybraným kořením, dále je možné přidat výluhy či maceráty
koření. Výběr koření provádějte pečlivě, některé koření (např. hřebíček) má dezinfekční účinky a může kvašení
brzdit. Přídavek koření, jeho množství či případné kombinace různých koření doporučujeme si vyzkoušet na
menším množství medoviny.

7. Nejčastější chyby, které jsou příčinou neúspěšné výroby medoviny
• nedostatečně rozkvašený zákvas – zákvas byl ponechán při nízké teplotě nebo krátkou dobu
a proto neobsahuje dostatek kvasinek
• přidání celé dávky živné soli do zákvasu místo do medového roztoku
• nedostatečná nebo kolísavá teplota při hlavním kvašení (např. chladno v noci)
• nedostatečné vaření medového roztoku a odstranění veškeré pěny
Pokud sladká medovina přestala kvasit, doporučujeme medovinu stočit s provzdušněním a nechat při
teplotě 22–25 °C. Jestliže je nízká koncentrace alkoholu (do 11 %), medovina se rozkvasí. Po ukončení kvašení
přikročíme k 1. stáčení a dále pokračujeme dle návodu.
